Kafayı takacak başka şey kalmamış gibi vedalaşmalara, iyi dileklere taktım bugünlerde. Geçenlerde bir öğretmen arkadaşımla okuldan çıkarken vedalaştığımız sekreter kız
“Hoşça kalın!” diye uğurlayınca bizi, arkadaşın ağzını aradım. Beni çileden çıkaran bu
karıştırmalar onu da rahatsız ediyor mu diye, ediyormuş. Biz yaştakilerin huysuzluğu mu
bu yoksa gençler vedalaşmaları, selamlaşmaları da mı unuttular? “Bay bay!” diyenler
“Çav!” diyenler arttıkça Türkçe konuşanlara da bir şeyler oluyor. Batı hayranlığı, yabancı
dillerdeki kullanım mı akıllarını karıştırdı yoksa bunları öğretmeyi unuttuk mu çocuklarımıza? Her durumda aynı şeyler söylenmez, diye uyarmadık mı? Kalana “Hoşça kal!” denir,
gidene “Güle güle!”; tersi yakışık almaz, demedik mi? Amerikan filmlerinde ayrılan kişilerin birbirlerine yalnızca “Bye!” dediklerini duya duya mı böyle oldu bu işler bilmiyorum.
Oğlumu arıyorum iş yerinden, arkadaşı açıyor telefonu. Oğlum o anda orada değil.
— Aradığımı söyler misiniz? Ben annesiyim, diyorum.
Yanıt:
— Neden olmasın!
Bu “Peki, söylerim.” demek, biliyorum. Alınmamam gerek, onu da biliyorum ama
elimde değil, alınıyorum. Olmayacak bir şey değil ki söylediğim, neden böyle dedi bu delikanlı bana?
Dershanede yeni program çıkmış. Genç rehber arkadaşa programımı getirdiği için
teşekkür ediyorum.
— Önemli değil, diyor.
Hangisi? Program mı, getirip vermesi mi, teşekkürüm mü, hangisi önemli değil? Hem
teşekkür niye önemli olmasın? Çok önemlidir.
Bir telefon konuşmasını bitirirken yarı yaşınızdaki bir insan, telefonu “Güle güle!”
deyip kapatırsa o telefon yüzünüze kapatılmış gibi geliyor mu size de? Kızımın arkadaşlarından herhangi biriyle günde beş kez şöyle bir konuşma geçebilir aramızda:
— Merhaba Feyza teyze, Pelin evde mi?
— Henüz gelmedi kızım.
— Tamam, görüşürüz. Güle güle…
Bu uzatılarak pek bir ahenkle söylenen “güle güleee”ler sinirime dokunuyor benim.
“Tamam” kısmı da sinirime dokunuyor aslına bakarsanız, “görüşürüz” kısmı da ama ille de
ille de o “güle güleeeee”ler… Kendi evimde oturup dururken nereye gönderiliyorum, bir bilsem!
Geçenlerde bize uğradığında bu arkadaşlardan birini, punduna getirip şakayla karışık söyledim bunu: “Telefonu eden, dolayısıyla ‘gelen’ sensin.” dedim. Sonra da bana ‘Güle
güle!’ diyorsun. Nereye gönderiyorsun ki beni?” Gülüştük. Bir rahatladım, bir hafifledim o
kadar olur. Sırtımdan bir yük kalktı.
Sonraki günlerde yine aynı kişiyle benzer bir telefon konuşması… O “İyi günler!”
deyince ben de “Güle güle!” demişim. “Annen benim taklidimi yaptı, dalga geçti benimle.”
diye dert yanmış kızıma. Anlatmaya çalıştım taklit falan yapmadığımı, benim ona “Güle
güle!” dememin doğal olduğunu ama bunu başardığımdan emin değilim.
Daha sonra dikkat ettim, yerli dizilerde de böyle oluyor konuşmalar. “Baba Evi”nde
Uzun Şevki gelmiş, yeni tutulan evin badanasına yardım etmiştir. Şevki giderken “Hoşça
kalın!” der, evin küçük kızı Bilge karşılık verir: “Teşekkür ederiz Şevki ağabey, hoşça kal.”
Ne “kal”ması? Adam gidiyor, kalmıyor ki! Şu “İyi günler!” dileği de az karışık değil.
Akşamın alacasında hangi günlerin “iyi” olmasını diliyoruz? Gündüz kısmı bitip günün gece
kısmı için mi söyleniyor bu dilek? Mızmız insanlara benzediğimin farkındayım ama merak
ediyorum “gün”dü, “gece”ydi, ayrım yapmadan mı konuşacağız?
Sabaha karşı, evlerine dönerken sokaktan geçenlerin birbirine “İyi akşamlar!” dileklerini duyunca kahroluyorum. Camı açıp “Ne akşamı beyefendi? Gece bitti, sabah oluyor,
sabah!” diye sesleneceğim ama durduruyorum kendimi. Aman ha, neme lazım! Ve tam şu
anda, bunu yazarken dışarıdan bir ses, benimle alay eder gibi “Baba iyi akşamlar!” diye sesleniyor birine. Saate bakıyorum, gece yarısına yalnızca on dakika var.
Şimdi, nasıl öğreteceğim bu adamlara ben “akşam” ne zamandır, hangi zamana “gece”
denir, sabaha karşı beşte de “İyi akşamlar!” denmez, öğleden sonra üçte de denmez diye.